---
title: Test
---

# Test i modernisert Folkeregister

**Test av prosjektets tjenester åpner høsten 2019.**

I parallell med at Folkeregisteret moderniseres, jobber prosjektet med å etablere et representativt test-folkeregister med syntetiske testpersoner – for testing i eksterne testmiljø. 

Testbefolkningen skal lages basert på et representativt utvalg av Norges befolkning, og vil bestå av konstruerte data som ikke har rot i virkeligheten. Testdataene vil bestå av fiktive testpersoner fra det moderniserte Folkeregisteret. Testpersonene navngis ikke med ekte navn, men med adjektiv og substantiv – f.eks «Vakker blomst». Vi ser for oss at testpersonene bor på ekte gateadresser, og med reelle postnummer og  kommunenummer da det er logikk knyttet til disse. Planen er å gjøre denne syntetiske testbefolkningen tilgjengelig fra august 2019.

Vi har to testmiljø:
* Produsent-test: Fullskala testmiljø for aktører som produserer opplysninger inn til Folkeregisteret. Produsentene sender inn meldinger og verifiserer tilbakemelding.
* Konsument-test: Syntetisk testbefolkning og simulering av hendelser på testbefolkningen. De offisielle testdataene fra modernisert folkeregister, og det etablerte testmiljøet for brukere av Folkeregisterets opplysninger. 

Folkeregisteret vil tilby offentlig hendelsesliste fra begge testmiljøene.

Konsumenter og produsenter som skal teste mot det moderniserte Folkeregisteret, må teste fra testmiljø som utelukkende har syntetiske testdata. De som per i dag ikke har syntetiske testmiljø, må etablere dette.

Dette arbeidet med å etablere en representativ, syntetisk testbefolkning, inngår i et pågående tverretatlig samarbeid om test og testdata i offentlig sektor. De deltakende sektorene har samlet seg bak en løsning for testdata på tvers av offentlig sektor, og på tvers av offentlige felleskomponenter. Testdata fra det moderniserte Folkeregisteret er det første steget på vei mot den foreslåtte løsningen for tverretatlige testdata. 
